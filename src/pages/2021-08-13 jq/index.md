---
path: "/blog/jq-czy-warto"
date: "2021-08-13"
title: "jQuery - czy warto?"
readTime: "3"
author: "Adam Knieć"
description: "Czy warto uczyć się jQuery? To pytanie widzę i słyszę dość często. Postaram się przedstawić mój punkt widzenia"
intro: "Moje podejście do odpowiedzi na pytanie, które pojawia się cyklicznie na każdym forum / grupie tematycznej związanej z programowaniem."
tags: ["blah"]
---

## $Intro

Myślę, że każdy z nas widział to pytanie na rozmaitych forach i grupach tematycznych związanych z programowaniem. Co więcej, na niektórych z nich pojawia się ono regularnie co jakiś czas. Wielokrotnie zdarzało mi się odpowiadać na nie osobiście. Zdania bywają podzielone. W tym poście chciałbym przedstawić mój punkt widzenia w tej sprawie.

W znacznej większości przypadków pod takim pytaniem, w sekcji komentarzy pojawiają się ONI - cali na biało - "AntyJQuerowcy". Obrońcy nowoczesnych technologii i niszczyciele tych przestarzałych.

Aż huczy od wypowiedzi w stylu:
"Nie trać czasu", "Daj sobie spokój", "Nawet nie pokazuj tego w CV bo się ośmieszysz", "Wywal to z listy umiejętności", "Tym to bym się nie chwalił", "Żadnej firmy to nie interesuje - wywal to" itp. Niekiedy to nastawienie "anty" jest tak jadowite jakby twórcy JQ zabierali im kanapki na przerwie w szkole, zupełnie jak w amerykańskich filmach o gówniarzach. Raczej tak nie było. Każdy wie, że programiści są 2D.

Fakt, że to pytanie pojawia się na forach cyklicznie może być spowodowane tym, że nadal lwia część internetu stoi na jQuery. Niejednokrotnie szukając rozwiązania jakiegoś problemu w internecie, natrafiamy na kod oparty na tym frameworku. Z jednej strony każdy odradza, a z drugiej co chwilę go spotykamy...
Osobiście rozumiem zmieszanie początkujących, którzy i tak mają już garba od dźwigania na plecach długiej listy rzeczy, których muszą się nauczyć.

Zgadzam się z tym, że jest to dość przestarzała rzecz i sam nie korzystałem z niej zbyt często ale nadal - jest to umiejętność. Zbieramy je całe życie a Twoja atrakcyjność na rynku rośnie wprost proporcjonalnie do ich ilości i stopnia zaawansowania każdej z nich. Oczywiście jest to uproszczenie bo to zależy również od innych czynników jak np. jak wypadają Twoje techniczne kompetencje na tle wymagań rynkowych (więcej o tym za moment).

Im dłuższa lista tym lepiej - taki jest fakt. Oczywiście nie namawiam do napisania "Hello World" w dwudziestu różnych technologiach tylko po to żeby lista stawała się dłuższa. Chodzi mi tylko o to, że im więcej się wie, tym lepiej - nawet, jeśli coś z pozoru wydaje się mało istotne.

## Jak żyć ?

Zanim zaczniesz się zastanawiać "Czy warto się uczyć jQuery", postaraj się odpowiedzieć na poniższe pytanie.

"Czy w tym momencie, biorąc pod uwagę...

- mój aktualny stan wiedzy
- obecne wymagania rynkowe (jakie technologie na rynku są najbardziej pożądane? jakie pojawiają się najczęściej w ogłoszeniach?)
- moje braki w wiedzy po przeanalizowaniu tego, czego się wymaga najczęściej
  ...nauka JQ jest dobrym pomysłem?"

W 95% przypadków odpowiedź będzie brzmiała "nie". Tutaj punkt dla "AntyJQuerowców". Nie spotyka się tej technologii w ofertach zbyt często.

Postarajmy się teraz rozpracować drugą grupę komentarzy. Czy faktycznie powinniśmy unikać umieszczania jQuery w dokumentach rekrutacyjnych lub stronach portfolio?
Jako reprezentant ruchu "jQuery positive" uważam, że nie. Ja mam swoje "jQuery - podstawy" w CV od lat i nie planuję się tego pozbywać. To nadal jest moja umiejętność. Czy mi to kiedyś zaszkodziło? Nie. Czy pracodawca mógł to odebrać jako plus? Być może!
JQ to tylko narzędzie. Narzędzia się starzeją i jest to zupełnie normalne. Pamiętajmy, że React kiedyś też będzie starociem.

Nie masz gwarancji, że w twojej karierze nie zdarzy Ci się dostać od klienta jakiegoś legacy opartego na JQ, prawda? Znajomość chociażby podstaw tej technologii nie jest w stanie ci w żaden sposób zaszkodzić, a wręcz przeciwnie - może się przydać.

## TLDR

- Znasz JQ?
  Świetnie. Punkt dla Ciebie bo może się kiedyś przydać. Śmiało wpisuj w CV / potrfolio.
- Nie znasz i nie chcesz znać?
  Jak postanowisz odpuścić ten temat to i tak jest mała szansa, że będziesz tej wiedzy potrzebował więc tutaj prawdopodobieństwo Ci sprzyja.
- Nie znasz i rozważasz naukę?
  Jeśli nie masz ważniejszych braków w wiedzy (bez obrazy ale pewnie masz) to czemu nie ? Poświęć chociaż minimum czasu na dokumentację. Zrozum ideę / koncept / syntax. W razie potrzeby będzie ci łatwiej się odnaleźć.
